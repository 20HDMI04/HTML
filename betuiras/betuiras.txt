Az ókori emberek már évezredekkel az időszámítás előtt rákényszerültek arra, hogy a szavakat alkotóelemeire, hangokra bontsák. Egyre több gondot okozott az új földrajzi nevek, uralkodónevek leírása. Az egyik megoldás az volt, hogy új jelet találtak ki az új fogalmaknak, a másik pedig az, hogy olyan szójeleket írtak egymás után, amelyeknek első hangját összeolvasva kapták meg a kívánt nevet. Ez utóbbi megoldást akrofóniának nevezik, és ebből alakult ki a betűírás. Ennek az írásmódnak az a legfőbb sajátja, hogy csak a beszédhangokat, illetve a szavak hangalakját rögzíti, és közömbös számára az, hogy a leírt szavak milyen tartalmat fejeznek ki. Ahogy Démokritosz mondta: a tragédiákat és a komédiákat ugyanazokkal a betűkkel írják. A latin betűk eredete a Földközi-tenger keleti medencéjében élő föníciaiak írásában keresendő. Írásukban csak a mássalhangzókat használták. A föníciai nép mindenfelé kereskedett, így az akkori Görögországban is. A görögök átvették a föníciai ábécét, de úgy, hogy az általuk nem használt föníciai mássalhangzókat kicserélték magánhangzókra. A görögök ábécéje nem maradt változatlan, különösen akkor változott sokat, amikor a rómaiak is átvették. A görög betűk éles sarkait a rómaiak lekerekítették, Akkor lett a delta betűből D, a szumma jelből pedig S. Az alábbi táblázatban az M betű változásait követhetjük. Az i. e. VII. századra tulajdonképpen kialakult a ma is használatos latin ábécé.